Був собі чоловік та жінка; мали вони козла й барана. 
- Ох, жінко! — каже чоловік. — Проженемо ми цього барана і козла, а то вже вони у нас дурно хліб ïдять. А вбирайсь, козел і баран, собі з богом, шоб ви не були у мене і в дворі!
 Пошили вони собі торбу, та й пішли. Ідуть та ідуть. Посеред поля лежить вовча голова. От баран дужий, та не сміливий, а козел сміливий, та не дужий. 
- Бери, баране, голову, бо ти дужий.
- Ох, бери ти, козле, бо ти сміливий.
 Узяли вдвох і вкинули в торбу. Ідуть та ідуть — коли горить вогонь. 
- Ходимо й ми туди! Там переночуємо, щоб нас вовки не з’ïли.
 Приходять туда, аж то вовки кашу варять: 
- А, здорові, молодці!
- А, драстуйте, братці, драстуйте, ще каша не кипить, мясо буде з вас.
 От тут баран уже злякавсь, а козел давно уж злякавсь. Козел і одумавсь: 
- А подай лишень, баране, отую вовчу голову!
 От баран і приніс. 
- Та не цю, а подай більшу! — каже козел. Баран знов цупить ту ж саму. 
- Та подай ще більшу!
От тут уже вовки злякались; стали вони думати-гадати, як би відціля удрати. 
- Славная, братці, кумпанія і каша гарна кипить, та нічим долить; піду я по́ воду.
 Як пішов вовк по́ воду: 
- Хай вам абищо з вашою кумпанією!
 Як зачав другий того дожидати, став думати-гадати, як би й собі видтіля удрати: 
- Е, вражий син! Пішов та й сидить, нічим каши долить. Ось візьму я ломаку та прижену його, як собаку!
 Як побіг, так і той не вернувся. А третій сидів, сидів: 
- Ось піду лишень я, так я ïх прижену!
 Як побіг, так і той рад, що втік. 
- Ох, нум, брате, скорійше хвататься, щоб нам оцю кашку поïсти та з куреня убраться!
 От як одумавсь вовк: 
- Е, щоб нам троïм та козла і барана бояться! Ось ходім ми ïх поïмо, вражих синів.
 Прийшли, аж тіï добре шатались, уже з куреня убрались; як побігли, та й на дуба зібрались. Стали вовки думати-гадати, як би козла та барана нагнати. Як стали йти, і найшли ïх на дубі. Козел сміліший, ізліз на самий верх, а баран не сміливий — так нижче. 
- Ох, лягай, — кажуть вовки ковтуноватому вовкові, — ти старший! Та й ворожи, чи не побачимо ïх.
 Як ліг вовк до-гори і зачав ворожити. Баран сидить на гіллі та так дрижить: як упаде, та на вовка. Козел сміливий не став зівати, а як закричить: 
- Подай мені ворожбита!
 Вовки як схватились та насилу відтіля убрались.